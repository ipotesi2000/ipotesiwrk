<p><strong>RECITE DEL TEMPO D’OGGI</strong></p>
<p><strong>Abstract:</strong> l’articolo tenta di capire e riflettere
sulle dinamiche mentali dei comportamenti in parole ed azioni della
giovinezza, della normalità e dei maestri d’oggi in opera
contestatrice.</p>
<p>Molti anni fa (inizi anni 70) il mio più grande maestro di
psichiatria clinica G. Jervis scrisse un saggio intitolato “I militanti
e lo stregone”. In esso egli voleva significare che il normale
estremismo del comportamento militante rappresentasse “difese immature”
come tutti gli estremismi ideologizzati sono; che ci fosse frattura tra
percezione di sé nel mondo personale e relazionale del tempo; che la
parola da strumento emancipatorio maturativo, stava divenendo “incivile”
cioè dissociata dalle capacità propositive dell’Io.</p>
<p>La civiltà personale è la meta del cammino umano da diabolo a
metabolo a simbolo: così procede un maturo adattamento dalla dipendenza
totale e primitiva dell’Io infantile fino alla autonomia adulta,
maturando la difficile capacità di proporsi, di adattarsi all’ascolto e
al dialogo con l’altro e con il mondo.</p>
<p>Il lavoro del Prof. Jervis perorava rinnovati organizzatori “esterni”
della coscienza dei contestatori in lotta: delle istituzioni politiche
varie, della scuola, nonché l’autoriflessione critica umile delle
condotte pratiche e qualche onestà intellettuale “saggia” maestra, per
gestire l’autodistruttività e l’inconcludenza trasformativa del mondo:
insomma educarsi a proporsi e non solo ad opporsi ed imporsi.</p>
<p>A me pare che tutt’ora nelle contestazioni studentesche, spesso nei
comportamenti della normalità comune, a dominate impulsività verso
piacere rapidi gravemente illusori, nella apatia diffusa giovanile,
nella pressoché assenza di proposte di riforma politica matura del
sistema sociale esistano all’opera false coerenze e non formazione
critica dell’Io militante e non solo.</p>
<p>In primis vedo sempre il bisogno del “nemico” con identificazioni
proiettive imponenti; non ci sono il pensiero critico e men che mai
autocritico, non c’è la parola modulata che metabolizzi il negativo del
mondo, la parola progetto che deve regolare l’azione, posticipata nel
tempo. Oggi la parola parla del nemico, è intrisa di volontà di potenza,
vuole essere avvio di azione distruttiva che non sa attendere, è
compulsiva illimitata desacralizzata: per questo donerà infelicità e
sconfitta certa alla presunzione di chi oggi si autoelegge giusto.</p>
<p>“Ah questi militanti consumatori di desideri mentali ed oggettuali
consumati rapidamente!” ciò al capitalismo globalizzato (in marcata
crisi dopo il 2001, il 2008 e il Covid) e ai riformisti di falsa
coscienza va benissimo: consumate e consumatevi sempre incessantemente,
erigete pure i desideri a diritti: ma che recita è mai questa che va in
onda?</p>
<p>Occorre con coraggio ergersi a protagonisti maturi ristabilendo un
equo rapporto parola-azione che, governi le inevitabili imperfezioni, le
infelicità di un mondo dove (qui è l’essenza) l’uomo capitalista e
l’oppositore di esso complici alleati involontari hanno sancito che “Dio
è morto”: ancora oggi onestà intellettuale ed etica- curiosità per
l’opinione altrui- carità interpretativa sono le virtù teologali
dell’oggi, che ci possono salvare dai tanti “stregoni” del sistema mass
mediatico dominante.</p>
<p>Queste virtù devono nutrire la spes verso un mondo migliore che
superi l’individualismo estremo nevroticamente collettivo del nostro
tempo.</p>
<p>N.B. Per arginare le conseguenze immature e deformanti dell’agire di
oggi, tra l’altro studiate molto bene:</p>
<p>- “Le conversazioni notturne da Gerusalemme” del Cardinal Carlo Maria
Martini premessa gioiello del coraggio, della curiosità, della
responsabilità reietta ora ignota;</p>
<p>- “Il disagio nella civiltà” (1929) di S. Freud;</p>
<p>- “Perché la guerra”: carteggio Einstein- Freud del 1932;</p>
<p>- Le riflessioni tutte sul senso delle crisi umane di A.
Einstein;</p>
<p>- “L’elogio della imperfezione” di Rita Levi Montalcini del 1987;</p>
<p>- Tutte le poesie di Eugenio Montale (per esempio due “Ritmo” e
“Felicità raggiunta”, sensazionali);</p>
<p>- “Le riflessioni sulla saggezza della mente progrediente” tratto dal
De Rerun Natura di Tito Lucrezio Caro;</p>
<p>- La mia eterna “Divina Commedia” del sommo Poeta.</p>
<p>In ricordo perenne, grato e affettuoso di G. Jervis</p>
<p>Giovanni Mastrangeli</p>
